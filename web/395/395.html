<div class="o-norikovi">
  <p class="block_6">Bylo nebylo. A jestli nebylo, třeba ještě někdy bude. Nejlepší bude věřit, že prostě bylo.</p>
  <p class="block_7">Žil byl (nebo možná bude žít být, ale to už jsme si vysvětlili) na malém statku sedlák se
    selkou. Měli jen kravku, prasátko a malé políčko. A syna. A ještě jednoho. A ještě jednoho. Měli jen kravku,
    prasátko, malé políčko a tři syny.</p>
  <p class="block_7">Nejstarší syn byl veliký a silný. Nebyl to, pravda, žádný myslitel, ale kde má kravka struky a
    kterým koncem motyky se kope, to pochopil, takže z něj rodiče měli radost. Zastal práce za dva, moc o tom
    nemluvil, a to bylo tehdy v módě.</p>
  <p class="block_7">Prostředního syna obdařila příroda o něco menšími bicepsy, zato mu však rodiče mohli svěřit i
    takové práce, jako jít prodat telátko do města, a nemuseli se bát, že ho někdo ošidí. Práce mu šla také od ruky,
    a tak rodiče těšil stejně jako bratr nejstarší.</p>
  <p class="block_7">Na posledního synka již přírodě nezbylo moc svalstva, anebo ji prostě už nebavilo plácat zdravé
    venkovské chasníky. A potom, jako by se zastyděla za své dílo, dala mu aspoň do nezdravého těla zdravého ducha -
    byl to chlapec veselý a bystrý. Příliš práce sice nezastal, ani s telátkem by se ho rodiče neodvážili poslat,
    neboť by mu jistě uteklo, zato však dokázal bavit celou rodinku a s jeho zpěvem a vyprávěním šla bratrům práce
    mnohem lépe od ruky. Také nejedno zlepšení, jako třeba vodní pohon na otáčení přesýpacích hodin, bylo jeho
    nápadem. Zkrátka a dobře, tvořil s bratry dobrý pracovní tým a dělal rodičům radost.</p>
  <p class="block_7">Na tebe teď čeká první rozhodnutí; vyber si, kterého synka budeš hrát:</p>
  <p class="block_17">
    <span>Nejstaršího<span class="tab">      </span><a href="../886"><b>27</b></a></span>
  </p>
  <p class="block_17">
    Prostředního<span class="tab">      </span><a href="../887"><b>31</b></a>
  </p>
  <p class="block_17">
    Nejmladšího<span class="tab">      </span><a href="../664"><b>42</b></a>
  </p>
</div>