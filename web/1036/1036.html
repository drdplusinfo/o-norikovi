<div class="calibre">
      <p class="block_345"><b class="calibre1">1033</b></p>
      <p class="block_6"><span class="text_6">Ve městě vyvolal váš příchod velké pozdvižení. Doktor Kozlík byl štěstím bez sebe, pořád poskakoval a pobíhal a nevěděl, jestli má dřív tobě děkovat nebo svou dcerku objímat. Dokonce i sám král, místo aby tě předvolal na audienci, vyšel s doprovodem na náměstí, aby se s tebou setkal.</span>
      </p>
      <p class="block_371"><span class="text_6">„Dobře, mladíku,“ seskočil z koně, přistoupil k tobě a poplácal tě po rameni, „přivedl jsi dívku zpět. Ale odměnu ti nemohu dát dříve, než dokud bude jisté, že se drak nevrátí."</span>
      </p>
      <p class="block_371"><span class="text_6">„Vaše Veličenstvo," poklonil ses, „takový důkaz vám mohu dát. Vezměte slíbené tři pytle zlata a pojďte se mnou... a vy všichni, kterým drak ublížil nebo vzal dceru, vy také.“</span>
      </p>
      <p class="block_371"><span class="text_6">Nemusel jsi lidi dvakrát pobízet. Zanedlouho vyrazil z městské brány dlouhý průvod. Byli v něm snad všichni lidé z města, obchodníci, řemeslníci, vojáci i žebráci. Jen několik zlodějů zůstalo ve městě a vykradlo mezitím asi sedm obchodů, ale to zatím nikdo neví, takže si tím nelámejme hlavu. Šel jsi se Smetankou a starým Kozlíkem v čele průvodu.</span>
      </p>
      <p class="block_371"><span class="text_6">Zanedlouho se na obzoru objevil kámen a u něj leží drak. Lidé znejistěli a postupují o poznání pomaleji. Naprostá většina z nich draka zatím tak zblízka nikdy neviděla a budí v nich hrůzu, i když vypadá zdechle. Tak jste došli až téměř ke kameni <a href="../802"><b class="calibre1">1019</b></a></span>
      </p>
    </div>