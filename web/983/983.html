<div class="o-norikovi">
  <p>„Ne, už jsem řekl,“ trváš na svém. „Jdu dál s vámi. O předpisy se nestarej,“ zarazil jsi vojáka, který ti chtěl
    skočit do řeči, „beru všechno na sebe. A vůbec, měli bychom jít, stojíme už dost dlouho. Ty mlč,“ okřikl jsi
    dalšího, „teď tu velím já!“
  </p>
  <p>Vojáci se dali znovu do pochodu a snažili se srovnat si to trochu v hlavě - jak k tomu vlastně došlo, že najednou
    poslouchají tady toho mladíka? Nějak jim to nedávalo smysl, ale na to jsou vojáci zvyklí.
  </p>
  <p>Dlouho jste šli šedivou kamenitou plání, až jste dorazili k velkému balvanu trčícímu ze země. V kameni byly
    zapuštěny masivní železné kruhy a k nim připevněn těžký řetěz. Vojáci dívku postavili ke kameni:
  </p>
  <p>„Chyť se tady toho řetězu,“ nakázali jí.</p>
  <p>„To ji ani nepřipoutáte?“ podivil ses.</p>
  <p>„Dřív se to dělalo, ale drak si stěžoval, že dívky z těch řetězů špatně dostává. Asi mu to železo lezlo do zubů,
    che che,“ zasmál se svému vtipu, ale hned se zarazil. Tak nějak pocítil, že někteří z přítomných nemají na vtipy
    náladu.
  </p>
  <p>„No, my půjdem,“ řekl voják, zastínil si rukou oči a podíval se kamsi do dáli k obzoru. Všiml sis, že i ostatní
    vrhají již delší dobu tím směrem nervózní pohledy. Vojáci se kvapně vydali na cestu zpět do města
    <a href="../953"><b>953</b></a>
  </p>
</div>
