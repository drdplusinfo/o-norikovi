<div class="o-norikovi">
  <p>Vyrážíš údolím vzhůru podél řeky proti jejímu proudu. Cesta je dlouhá a úmorná a hlavně je stále do kopce. Už bylo
    pozdní odpoledne, když jsi dohnal podivnou skupinku - rozložitý sedlák, který na zádech nese nůši se zelím, vede
    kozu a u nohy mu kráčí vlk.
  </p>
  <p>„Buď zdráv, dobrý muži,“ pozdravil jsi ho.</p>
  <p>„Nazdar,“ zabručel on.</p>
  <p>„Nezlob se - leží cíl tvé cesty na tomto břehu nebo na opačném?“
  </p>
  <p>„Na opačném,“ odvětil, „byl jsem za horama na trhu nakoupit, jak vidíš. Dobře jsem koupil, není-liž pravda?“ ukázal
    na vlka, kozu a zelí.</p>
  <p>
    „Takže je tímto směrem nějaký most?“ zaradoval ses.
  </p>
  <p>
    „Ne, ale o kus dál mám na břehu přivázanou malou loďku. Doufám, že ji bouřka neodnesla.“
  </p>
  <p>Než ses stačil osmělit a požádat jej, zda by tě nepřevezl, zvolal: „Neodnesla, támhle je, vidíš?“
  </p>
  <p>„Ne,“ řekl jsi po pravdě, neboť jsi nikde žádný předmět, který by mohl být považován za loďku, neviděl. Jen břeh
    porostlý lopuchy a bodláčím.
  </p>
  <p>„No přece tady,“ řekl sedlák, a odklopil lopuchový list.</p>
  <p>„Aha,“ pravil jsi zklamaně.</p>
  <p>„No vždyť říkám, že je to jen malá loďka,“ pokrčil rameny sedlák a vytáhl z bodláčí ještě pár mrňavých vesel.
  </p>
  <p>„Ta nás asi oba neuveze, že?“</p>
  <p>„Ale uvezla by,“ pravil muž, „jenže já mám také ještě kozu, vlka a nůši zelí. Budu muset jet několikrát. Víc jak
    jedna věc se mi sem zároveň se mnou nevejde... huš, vypadni od toho zelí,“ odehnal kozu od nůše. „A ty toho taky
    nech,“ křikl na vlka, který cenil zuby a mlsně koukal na kozu.
  </p>
  <p>„To bude asi problém,“ poškrábal se pak na hlavě, ,jak je převézt. Když nechám vlka s kozou pohromadě samotné, to
    se s kozou můžu rovnou rozloučit. A když nechám kozu se zelím, tak by to dopadlo asi taky špatně. Jsem úplně
    bezradný.“
  </p>
  <p>„Já ti je pohlídám, aby se navzájem nežrali,“ navrhl jsi, „a ty mě pak převezeš.“ Vlk na tebe zavrčel a koza na
    tebe vyplázla jazyk.
  </p>
  <p>„Hmmm, nevím,“ pravil sedlák, „asi mi je neuhlídáš. Mám pocit, že tě asi nebudou poslouchat.“ Vlk i koza přikývli.
  </p>
  <p>Vrátíš se zpět, když už dál žádný most není <a class="rozcestník" href="../682"><b>682</b></a>
  </p>
  <p>
    Zmlátil sedláka a sebereš mu loďku <a class="rozcestník" href="../621"><b>621</b></a>
  </p>
  <p>
    Pokusíš se sedlákovi nějak pomoci <a class="rozcestník" href="../651"><b>651</b></a>
  </p>
</div>
