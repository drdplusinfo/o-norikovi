<div class="o-norikovi">
  <p>Druhý den ráno tě čekala vydatná snídaně - plná miska špenátu a sklenice kančího mléka. Poděkoval jsi a chtěl ses
    druida zeptat, jak najdeš své štěstí. Ještě než jsi otevřel pusu, Dudlibol řekl:
  </p>
  <p>„Je mi líto, ale to ti nemohu prozradit. Ne že bych o tvém štěstí nic nevěděl, ale budoucnost prozrazovat nesmím.
    Vznikly by tím velké problémy se sousledností v časoprostorovém kontinuu a tak,“ pokrčil rameny.
  </p>
  <p>Jsi zklamaný. Tak dlouhou cestu jsi vážil, aby ses dozvěděl, že své štěstí nenajdeš kvůli nějaké hromadě podivných
    slov.
  </p>
  <p>„No, ale že jsi to ty, budu ti povídat takovou pohádku,“ mrkl na tebe spiklenecky druid. „Za sedmero horami a
    sedmero řekami leží malé království, kde bydlí štěstí. Rozumíš?“
  </p>
  <p>
    „Takže mám jít za sedmero hor a sedmero řek? A tam někde je moje štěstí?“ zeptal ses nahlas.
  </p>
  <p>„Pssst, nic takového jsem ti neporadil,“ přikrčil se druid a ztišil hlas, „časoprostorové kontinuum má oči všude.
    Jen jsem ti povídal pohádku, jasné? Co si z toho ty vyvozuješ, to už je tvoje věc. Takže nezapomeň, za sedmero
    horami a sedmero řekami.“
  </p>
  <p>„A jak ho poznám... tedy... jak v té pohádce štěstí vypadá?“ opravil ses. Druid na chvíli ztuhl a jeho oči dostaly
    nepřítomný výraz a hleděly někam skrz tebe. Po chvílí se opět uvolnil, opatrně se rozhlédl a tiše řekl:
  </p>
  <p>„To štěstí je... malé, žluté a kulaté. Snad jsem moc neprozradil. Víš, věštit se má vždy jen v náznacích.“
  </p>
  <p>„Děkuji ti mnohokrát,“ řekl jsi a chtěl ses vydat na cestu. „Počkej,“ zadržel tě druid, „nemůžu tě pustit na tak
    dlouhou a nebezpečnou cestu jen tak. Zůstaň tu pár dní, odpočiň si a připrav se na cestu.“
  </p>
  <p>Rád jsi druidovu nabídku přijal. Zjistil jsi, že druid má domek velice pohodlně zařízený a za domkem má dokonce
    malou přírodní tělocvičnu. I na špenát sis časem zvykl. Druid sice trávil spoustu času v lese a ty jsi zůstával v
    domku sám, ale to ti nevadilo. Kde jsi trávil většinu svého času?
  </p>
  <p>
    Dudlibolově knihovně <a class="rozcestník" href="../419"><b>419</b></a>
  </p>
  <p>
    Dudlibolově tělocvičně <a class="rozcestník" href="../432"><b>432</b></a>
  </p>
</div>
