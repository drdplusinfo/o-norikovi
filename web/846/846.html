<div class="o-norikovi">
  <p>
    Pokud jsi tento bod již četl, běž přímo na bod <a href="../901">901</a>, pokud ne, pokračuj ve čtení tady.
  </p>
  <p>
    „Ehm, něco užitečného,“ prohrábl si rozpačitě vousy stařík, „víš, pane, jsem už starý a nepraktický. Ani nevím, co
    by mohlo v tom dnešním zblázněném světě být užitečné. Vždy jsem svým zákazníkům říkal něco jako: u mě naleznete jen
    samé užitečné věci. Nebo to bylo: u mě nenaleznete žádné užitečné věci? Ach, ta má paměť. Ale počkej, snad ti poradí
    moje vnučka. Čchang! Čchang, pojď sem!“ zavolal kamsi dozadu. V mžiku se zavlnil závěs a přicupitala malá, ale
    rozhodně ne útlá dívenka. Její buclatá tvář je stejně žlutá jako staříkova a oči stejně šikmo posazené. Černé vlasy
    má spleteny do lesklého dlouhého copu. Kypré tvary jejího těla se přelévají v sytě rudém rouchu posázeném různými
    složitými ornamenty. Sepjala ruce a způsobně se uklonila.
  </p>
  <p>
    „Tak to je Čchang, moje vnučka,“ pravil pyšně vetešník. „Tady pán by si rád koupil něco užitečného.“
  </p>
  <p>
    Čchang se na tebe zeširoka usmála a v tobě trhlo leknutím. Ještě jednou ses na Čchang podíval - ne, není pochyb.
    Popis sedí. Je malá, žlutá a kulatá. Kdepak zlaťáky! Tahle dívenka je to tvoje štěstí. Není to sice zrovna tvůj typ,
    ale co naděláš. Měl jsi to čekat - celou dobu víš, že má být malá, žlutá a kulatá, tak se nemáš co tvářit
    překvapeně. Musíš si s ní promluvit.
  </p>
  <p>Dívka udělala rukama několik složitých gest.</p>
  <p>
    „Je němá,“ vysvětluje stařík, „říká, že tvoje návštěva je světlem našeho skromného domu. Máš ji následovat.“ Aha,
    takže si moc nepopovídáte.
  </p>
  <p>
    Požádáš vetešníka o její ruku <a class="rozcestník" href="../870">870</a>
  </p>
  <p>
    Následuješ ji <a class="rozcestník" href="../857">857</a>
  </p>
</div>
