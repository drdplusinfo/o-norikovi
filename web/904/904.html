<div class="o-norikovi">
  <p>„Tady máš tři a přines mi něco dobrého k jídlu a pití,“ vtiskl jsi mu do tučné dlaně peníze (odepiš si tři měďáky).
  </p>
  <p>„Říkal jsem, že nenaléváme. A navíc pití není v ceně.“ „Hmmm... tak mi k tomu jídlu dones aspoň vodu.“Odkolébal se
    do kuchyně. Sundal sis židle z jednoho stolu, posadil ses, natáhl sis nohy a čekáš. Za nějakou dobu přifuněl zpocený
    hospodský a v rukou má kouřící talíř.
  </p>
  <p>„Promiň, pane, jsem teď na to sám, když chudák moje holka... zatracenej drak!“ zastavil se na chvíli a rukou si
    protřel oči, v nichž se mu zaleskly slzy. Hned se zase vzpamatoval a pokračoval k tvému stolu: „Máme dnes výborný
    špenát... copak, pane?“ podivil se, když viděl, jak jsi zbledl.
  </p>
  <p>„Ale nic, toho si nevšímej,“ pravil jsi nešťastně, „to je jen můj osobní problém.“
  </p>
  <p>Hospodský se s povzdechem posadil na své místo (na dvě židle u výčepu) a otřel si zpocené čelo. Dojedl jsi svou
    porci špenátu, zapil ji vodou a řekl jsi:
  </p>
  <p>„Dobré to bylo, děkuji ti. A teď bych rád viděl svůj pokoj,“ zvedl ses ze židle. „Doufám, že bude dobře vyvětraný a
    postel čistě povlečená.“
  </p>
  <p>„Ale pane,“ zakroutil hlavou hostinský, „čistě povlečené postele u nás mají jen pocestní, kteří se před spaním
    vykoupou. Jak by asi ta postel vypadala, kdybych tě do ní takto špinavého pustil?“
  </p>
  <p>
    Připlatíš si za koupel (máš-li měďák) <a class="rozcestník" href="../860">860</a>
  </p>
  <p>
    Mávneš rukou a vezmeš špinavou postel <a class="rozcestník" href="../837">837</a>
  </p>
</div>
