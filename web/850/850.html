<div class="o-norikovi">
  <p>„A jak to všechno nese princezna?“ zeptal ses.</p>
  <p>„Ta? Viděl jsem ji v královské zahradě, když jsem nesl na hrad rohlíky, a tvářila se celkem vesele,“ prohlásil malý
    podsaditý mužík.
  </p>
  <p>„Vždyť ji má za měsíc sežrat drak?“ podivil ses.</p>
  <p>„Kdo ví, koho jsi to vlastně viděl, Trombo,“ dobíral si tlouštíka hubený muž s knírkem, „princezna má spoustu
    dvorních dam a vsadím se, že bys ji nepoznal, ani kdyby to měla napsáno na čele.“
  </p>
  <p>„Náhodou, měla korunku,“ řekl uraženě Trombo.</p>
  <p>„Já myslím, že ta holka... teda Její Výsost,“ rozhlédl se ostražitě mohutný muž v kostkovaném kabátci, „že je moc
    lehkovážná. Tak, tak.“
  </p>
  <p>„A nebo pořád doufá, že se objeví nějaký hrdina a zachrání ji. Není divu, když to tak je v každé pohádce,“ uvažoval
    stařík s dýmkou.
  </p>
  <p>„Jenomže tohle není pohádka,“ povzdechl si Trombo, „tohle je gamebook...“</p>
  <p>
    Pokračuješ dál o princezně <a class="rozcestník" href="../883"><b>883</b></a>
  </p>
  <p>
    Pokračuješ dál o hrdinech <a class="rozcestník" href="../853"><b>853</b></a>
  </p>
  <p>
    Zavedeš hovor jinam <a class="rozcestník" href="../843"><b>843</b></a>
  </p>
</div>
