<div class="o-norikovi">
  <p>„Máš pravdu,“ přisvědčil, „nejsem to já. Šel jsem tudy předevčírem a ten chlap na mě vyskočil. No a já jsem ho
    přemohl, svázal a sebral mu oblečení a zbraň.“
  </p>
  <p>„Ty?“ řekl jsi nedůvěřivě.</p>
  <p>„No jasně, jestli nevěříš, pojď se mnou,“ řekl a zavedl tě za nedalekou skálu. Tam jsi spatřil obrovského chlapa se
    zlým zarostlým obličejem, ze kterého přímo sršela krutost a nenávist. Byl jen ve spodním prádle a byl důkladně
    zasukován do lana a řetězů.
  </p>
  <p>„A tak mě napadlo,“ pokračoval chlapík, „že bych to zkusil taky. Myslel jsem si, že bych pro to mohl mít vlohy.
    Všechno jsem si pěkně sepsal, abych to nezvoral. A vidíš - zvoral jsem to! Opravdu se nehodím k ničemu,“ začal znovu
    natahovat.
  </p>
  <p>„A jak jsi ho vlastně přemohl?“ kývl jsi hlavou směrem ke skutečnému loupežníkovi.</p>
  <p>„No jak... normálně, přemohl jsem
    ho.“
  </p>
  <p>„Kecy,“ zaburácel hromovým hlasem spoutaný loupežník. „Jak sem na něj huknul, tak se hned podělal. Kecnul si na
    zadek a začal natahovat. Pak se vrhnul ke mně a chtěl mi snad líbat bagančata nebo co,“ odplivnul si znechuceně. „To
    mě trochu vyvedlo z míry, udělal sem dva kroky zpátky, zakopl, upadl a praštil se do hlavy. A když sem se vzbudil,
    už sem byl takhle zašněrovanej a ten spratek se cpal do mejch hadrů.“
  </p>
  <p>„No, tak nějak to bylo,“ pokrčil rameny novopečený loupežníček. „A proč ses chtěl dát také na dráhu zločinu?“
    zeptal ses jej. „No to je přece jasné, sláva, honičky s vojáky... a hlavně poklady. Bohatství, ne?“
  </p>
  <p>
    „A co tenhle,“ ukázal jsi na pravého loupežníka, „ten žádné poklady neměl?“
  </p>
  <p>
    „No jo, máš pravdu... hej, chlape, vyklop, kde máš poklady, a hezky rychle.“
  </p>
  <p>
    „Drž hubu,“ odpověděl mu tvrdým hlasem, který i od spoutaného zněl výhružně.
  </p>
  <p>„No jo, vždyť jsem tak moc neřek,“ omlouval se rychle chlapík.
  </p>
  <p>
    Zkusíš z chlapa dostat, kde má poklady <a class="rozcestník" href="../730">730</a>
  </p>
  <p>
    Půjdeš jeho poklady ve skalách hledat <a class="rozcestník" href="../716">716</a>
  </p>
  <p>
    Půjdeš dál <a class="rozcestník" href="../717">717</a>
  </p>
</div>
<img src="/images/o-norikovi/zapati/hory-vlevo.png" alt="Blízké hory" class="obrázek-prostředí">
