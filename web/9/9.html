<div class="o-norikovi">
  <p>Přistoupíme tedy k vysvětlení čísel, kterými bude tvá postava popsána. Jsou to především dvě
    neproměnlivé číselné hodnoty, Zručnost a Chytrost. Zručnost udává míru pohybového nadání postavy, její sílu i
    její obratnost. Chytrost oproti tomu popisuje kvalitu jejích duševních schopností, její inteligenci i moudrost.
    Zručnost a Chytrost se během hry nemění! Pouze je-li někde výslovně uvedeno, že si máš některou z nich trvale
    změnit, učiň tak.</p>
  <p>Oproti tomu další dvě čísla, Zdraví a Nálada tvé postavy, se budou měnit až příliš často.
    Nevyjadřují totiž její talent, ale její okamžitý stav. Zanedlouho se dozvíš jejich maximální hodnoty - to je
    hodnota, při které je tvá postava zcela zdravá a odpočatá, případně při které je ve skvělé náladě. Říkáme, že
    postava má plný počet bodů Zdraví nebo bodů Nálady.</p>
  <p>Různé činnosti budou tyto hodnoty měnit - postava může zraněním ztratit body Zdraví nebo je
    naopak odpočinkem získávat zpět, něco jí může pokazit náladu (a tedy vzít body Nálady) nebo ji naopak pozvednout
    (body Nálady se vrací). Pozor! Body Zdraví ani body Nálady tvé postavy nikdy nemohou přesáhnout plný počet.
    Pokud by měla postava získat např. body Nálady a přesáhnout tak jejich plný počet, doplní se pouze na plný počet
    a zbytek zvýšení se neprojeví.</p>
  <p>Konkrétní hodnoty se dozvíš až během hry.</p>
  <p>Pochopil jsi to
    skvěle <a class="rozcestník" href="../2"><b>2</b></a>
  </p>
  <p>Radši by sis to nechal vysvětlit ještě
    jednou <a class="rozcestník" href="../9"><b>9</b></a>
  </p>
</div>
<img src="/images/o-norikovi/zapati/rodna-viska.png" alt="Rodná víska" class="obrázek-prostředí">