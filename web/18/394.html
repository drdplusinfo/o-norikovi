<div class="o-norikovi">
  <p class="block_26">Než začneš hrát, zbývá už jen poslední věc; měl bych ti říci, co je vlastně cílem hry. Ano, je
    to hra, a proto by měla mít nějaký cíl. Ale na druhé straně je to i knížka a ta by tě měla především
    pobavit.</p>
  <p class="block_17">Občas se ti může stát, že bod, který čteš, již nemá žádný další odkaz, ale končí nápisem
    KONEC. To znamená, že se ti nepodařilo vést tvou postavu tak, aby dosáhla svého cíle, a hra i příběh končí.
    Doufám, že neodhodíš vztekle knihu hned poté, co se ti to poprvé stane, ale že to zkusíš znovu, poučen
    předešlými chybami. Můžeš samozřejmě porušit pravidla a vrátit se jen o kousek zpět nebo si přidat nějaké body
    Zdraví či Nálady - to ti nemohu a ani nechci zakázat. To učiníš patrně tehdy, když tě více než hra zajímá příběh
    knihy. Ale uvidíš, že během hry budeš často volit mezi mnoha možnostmi, a když některou zvolíš, nebudeš již mít
    šanci vrátit se a vyzkoušet jinou. A takovou šanci máš právě v okamžiku, kdy ve hře neuspěješ a měl bys začít
    znovu. Takže i pro zvídavé nemusí být tak špatné zkusit si zahrát ještě jednou. Příběh je totiž postaven tak, že
    i když má nějakou hlavní dějovou linii, v drobnostech i větších příhodách je pokaždé jiný.</p>
  <p class="block_17">Skutečným koncem knihy je, když skončí happyendem. U nás, v česky mluvících zemích, se to
    pozná tak, že na konci příslušného odkazu je napsáno ŠŤASTNÝ KONEC. V tom případě jsi svou postavu vedl tak, že
    došla svého štěstí, a můžeš na sebe být hrdý (zvlášť dodržoval-li jsi cestou pravidla).</p>
  <p class="block_17">A teď již začíná vlastní příběh <a href="../47"><b>47</b></a></p>
</div>
