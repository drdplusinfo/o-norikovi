<div class="o-norikovi">
  <p><span>Procházíš úzkou soutěskou kolem velikého balvanu. Najednou zpoza kamene vyskočil muž. Je celý oblečený v hrozivém kožešinovém oděvu pobitém nejrůznějšími kovovými hroty, ocelovými kruhy a řetězy. To, co se mu houpá u pasu, vypadá jako lidské skalpy, a kapuci hábitu zdobí vybělená lidská lebka. Jediné, co kazí dojem, je muž sám - jaksi se do obleku nehodí, zdá se, jako by mu byl o hodně větší. Zkrátka oblečení na něm splaskle visí, namísto aby se nadouvalo boulemi svalů. V pravé ruce drží chlapík dlouhou dýku, v druhé ruce skrývá malý pomačkaný papírek. Teď právě se do papírku nenápadně koukl. Pak se podíval na tebe a řekl: „UÁÁÁÁÁÁ!“</span>
  </p>
  <p><span>Chvíli jsi na něj nechápavě zíral. Muž pokračoval, šilhaje přitom do svého papírku:</span>
  </p>
  <p><span>„Jsem strašlivý skalní lupič! Tvé dny jsou sečteny. Ještě žádný zpocený... co?“ zvedl papírek blíž k očím,,jo, ještě žádný pocestný neunikl mému noži. Hrozivě zamávat nožem... aha,“ řekl a neobratně zamával svou dýkou.</span>
  </p>
  <p><span>„Ehm...“ pravil jsi.</span></p>
  <p><span>„Veškerý odpor je mar... marný, cizince. Dej sem všechno, co máš, a vrhni,“ zadeklamoval a znovu předvedl svou pohybovou kreaci s dýkou.</span>
  </p>
  <p><span>„Cože?“ zeptal ses překvapeně.</span></p>
  <p>
    <span>„Aha,“ řekl lupič a otočil papírek ve své ruce na druhou stranu, „a vrhni se na kolena.“</span>
  </p>
  <p>
    <span>Poslechneš jeho příkaz <a class="rozcestník" href="../709"><b>709</b></a></span>
  </p>
  <p>
    <span>Budeš odmlouvat <a class="rozcestník" href="../688"><b>688</b></a></span>
  </p>
  <p>
    <span>Začneš se smát <a class="rozcestník" href="../668"><b>668</b></a></span>
  </p>
  <p>
    <span>Vrhneš se na něj <a class="rozcestník" href="../713"><b>713</b></a></span>
  </p>
  <p>
    <span>Pokusíš se mu sebrat dýku <a class="rozcestník" href="../661"><b>661</b></a></span>
  </p>
  <p>
    <span>Pokusíš se mu sebrat papírek <a class="rozcestník" href="../725"><b>725</b></a></span>
  </p>
</div>
