<div class="o-norikovi">
  <p>Procházíš úzkou soutěskou kolem velikého balvanu. Najednou zpoza kamene vyskočil muž. Je celý oblečený v hrozivém
    kožešinovém oděvu pobitém nejrůznějšími kovovými hroty, ocelovými kruhy a řetězy. To, co se mu houpá u pasu, vypadá
    jako lidské skalpy, a kapuci hábitu zdobí vybělená lidská lebka. Jediné, co kazí dojem, je muž sám - jaksi se do
    obleku nehodí, zdá se, jako by mu byl o hodně větší. Zkrátka oblečení na něm splaskle visí, namísto aby se nadouvalo
    boulemi svalů. V pravé ruce drží chlapík dlouhou dýku, v druhé ruce skrývá malý pomačkaný papírek. Teď právě se do
    papírku nenápadně koukl. Pak se podíval na tebe a řekl: „UÁÁÁÁÁÁ!“
  </p>
  <p>Chvíli jsi na něj nechápavě zíral. Muž pokračoval, šilhaje přitom do svého papírku:
  </p>
  <p>„Jsem strašlivý skalní lupič! Tvé dny jsou sečteny. Ještě žádný zpocený... co?“ zvedl papírek blíž k očím,,jo,
    ještě žádný pocestný neunikl mému noži. Hrozivě zamávat nožem... aha,“ řekl a neobratně zamával svou dýkou.
  </p>
  <p>„Ehm...“ pravil jsi.</p>
  <p>„Veškerý odpor je mar... marný, cizinče. Dej sem všechno, co máš, a vrhni,“ zadeklamoval a znovu předvedl svou
    pohybovou kreaci s dýkou.
  </p>
  <p>„Cože?“ zeptal ses překvapeně.</p>
  <p>
    „Aha,“ řekl lupič a otočil papírek ve své ruce na druhou stranu, „a vrhni se na kolena.“
  </p>
  <p>
    Poslechneš jeho příkaz <a class="rozcestník" href="../709"><b>709</b></a>
  </p>
  <p>
    Budeš odmlouvat <a class="rozcestník" href="../688"><b>688</b></a>
  </p>
  <p>
    Začneš se smát <a class="rozcestník" href="../668"><b>668</b></a>
  </p>
  <p>
    Vrhneš se na něj <a class="rozcestník" href="../713"><b>713</b></a>
  </p>
  <p>
    Pokusíš se mu sebrat dýku <a class="rozcestník" href="../661"><b>661</b></a>
  </p>
  <p>
    Pokusíš se mu sebrat papírek <a class="rozcestník" href="../725"><b>725</b></a>
  </p>
</div>
