<div class="o-norikovi">
  <p class="block_343"><span class="text_6">„Měl bys něco dělat s tím svým hrbem,“ poznamenal doktor, „pravidelným cvičením se dá leccos napravit. Ale ne,“ zhrozil se náhle, „to není hrb. Pane, všiml sis, že máš na zátylku... ehm... poměrně nacucané klíště?“Sáhl sis na na krk a vskutku - to veliké mateřské znamínko, které jsi tam již před několika dny objevil, má při podrobnějším osahání i nožičky a hlavičku ponořenou někam do tvé kůže.</span>
  </p>
  <p class="block_344"><span class="text_6">„Nevěděl,“ připustil jsi. „Je to nechutné."</span></p>
  <p class="block_343"><span class="text_6">„Počkej, zbavím tě toho klíštěte. Nebo ne," změnil názor, „zavolám svou ubohou dcerku, ta je na klíšťata odbornice.“ Do očí mu vhrkly slzy a hlas se mu zajíkl, když volal:</span>
  </p>
  <p class="block_343"><span class="text_6">„Smetanko! Máš tu svůj... poslední případ. Ale jestli nechceš, děvčátko, já to udělám sám."</span>
  </p>
  <p class="block_343"><span class="text_6">„Ale ne, tatínku,“ ozval se zezadu něžný hlásek,, já to udělám. Stejně tuto noc oka nezamhouřím."</span>
  </p>
  <p class="block_343"><span class="text_6">Na štíhlé dívce v prostém bílém šatu, která vešla do místnosti, jsi mohl oči nechat. Vodopád rozpuštěných černých vlasů lemoval krásnou jemnou, i když značně pobledlou tvář, ze které na tebe hleděly dvě nádherné hnědé oči plné smutku. Pohybovala se ladnými a tak trochu plachými pohyby laně. Přistoupila k tobě a ty ses zachvěl, když se dotkla něžnýma a citlivýma rukama tvé šíje. Náhle jsi zatoužil, aby tvé štěstí mělo být velké, bílé a štíhlé. Ale ne, svůj osud člověk nezmění...</span>
  </p>
  <p class="block_343"><span class="text_6">Ani sis nevšiml, jak klíště opustilo tvůj zátylek, na němž překonalo sedmero hor a sedmero řek. Najednou dívka řekla, že je to hotovo, a klíště bylo pryč.</span>
  </p>
  <p class="block_343"><span class="text_6">„Fuj,“ řekl lékař Kozlík, když rozmáčkl klíště na stole a udělal na něm velkou louži krve.</span>
  </p>
  <p class="block_344"><span class="text_6">„Mockrát děkuji, děvče,“ řekl jsi. „Jsi velice šikovná."</span></p>
  <p class="block_343"><span class="text_6">Dívka si jen povzdechla a bílým kapesníkem se snažila utřít skvrnu ze stolu, nabízejíc tvému pohledu své ladné krásné tělo z profilu. Lékař se konečně rozplakal:</span>
  </p>
  <p class="block_344"><span class="text_6">„Proč? Proč má takový krásný mladý život překazit drak?"</span></p>
  <p class="block_344">
    <span class="text_6">Taktně se vzdálíš z lékárny <a class="rozcestník" href="../866"><b>866</b></a></span>
  </p>
  <p class="block_344">
    <span class="text_6">Snažíš se ho nějak utišit <a class="rozcestník" href="../910"><b>910</b></a></span>
  </p>
</div>
