<div class="o-norikovi">
  <p>Pak náhle dav zašuměl a malý kordon čtyř vojáků s ubohou dívkou se dal na pochod. Zamířili směrem k jedné z
    městských bran - na opačnou stranu, než odkud jsi přišel do města. Dav je doprovází, i když máš pocit, že cestou
    řídne; lidé spěchají za svými povinnostmi, protože město má svůj život a ten nezastaví ani drak. Aspoň dokud jen
    žere děvčata. Až k bráně došli v podstatě už jen přátelé dívky a jejího otce. A také ty, protože z krásné bledé
    dívky nemůžeš spustit oči.
  </p>
  <p>U brány se dívka naposledy vrhla otci do náruče a dlouho se tak mlčky objímali, až ji vojáci museli od otce jemně,
    ale nekompromisně odtrhnout. Pod starým doktorem se podlomila kolena a dva z jeho přátel přiskočili, aby neupadl.
    Mříž brány se zvedá a vojáci vedou ohlížející se dívku ven z města. Dál s nimi nikdo nejde - všichni jen mlčky stojí
    a smutně hledí za odcházejícími.
  </p>
  <p>Je na čase rozmyslet se, co budeš dělat ty. Teď, když jsi na vlastní oči viděl, kolik neštěstí drak může lidem
    přinést, jsi ještě pevněji rozhodnut něco s tím udělat.</p>
  <p>
    Půjdeš na audienci ke králi <a class="rozcestník" href="../955"><b>955</b></a>
  </p>
  <p>
    Půjdeš za kordonem vojáků a za dívkou <a class="rozcestník" href="../977"><b>977</b></a>
  </p>
</div>
