<div class="o-norikovi">
  <p>Vyrážíš dolů po proudu řeky a hledáš nějaký jiný most. Cesta je dlouhá, ale sluníčko svítí a jde se ti celkem
    příjemně. Celý den jsi na žádný most nenarazil. MĚL BY SES NAJÍST. Druhého dne kolem poledne jsi došel do malé
    vesnice na tvém břehu řeky. Promluvil sis s lidmi a zjistil, že místní most také vzala voda. Ale poradili ti, že
    kousek dál po proudu žije rybář a ten že prý má loďku. Poděkoval jsi a rychle pokračoval v cestě.
  </p>
  <p>Netrvalo dlouho a spatřil jsi malou chatu u vody. Na břehu před ní sedí starý šedovlasý muž s udicí a chytá ryby.
    Loďku však nikde nevidíš.
  </p>
  <p>„Ehm,“ snažíš se upoutat mužovu pozornost, „berou?“</p>
  <p>„Ne,“ pravil rybář a ani se neohlédnul.</p>
  <p>„Ty prý máš loďku,“ přešel jsi přímo k věci.</p>
  <p>„Ne,“ odtušil, „voda ji vzala.“</p>
  <p>„Aha, tak děkuji,“ pravil jsi smutně a chystal se odejít. Vtom se splávek zazmítal a rybář vytáhl na břeh rybku. A
    jakou rybku! Měla šupiny snad z ryzího zlata. Muž ji sundal z háčku a zlatá rybka otevřela pusu a pravila tichým
    cinkavým hláskem:
  </p>
  <p>
    „Ach, rybáři, neukončuj můj život! Pusť mě a splním ti jakékoliv přání.“</p>
  <p>„Já jsem chytil zlatou rybku já jsem chytil zlatou rybku!“ zvedl rybář rybku oběma rukama nad hlavu a poskakoval po
    břehu jako šílenec. „Budu boháč! Budu slavný!“ halekal. Náhle se však popadl za srdce a skácel se k zemi. Sklonil
    ses k němu a zjistil, že je konec. Toho štěstí bylo na něj moc. Zatlačil jsi oči v jeho rozjásaném obličeji a zvedl
    rybku, která mu vypadla z rukou a mrskala se teď na břehu. Kouknula na tebe svýma rybíma očima a zaškemrala:
  </p>
  <p>„Tobě také splním přání. Pusť mě, prosím.“</p>
  <p>
    Budeš si přát, abys uměl plavat <a class="rozcestník" href="../615"><b>615</b></a>
  </p>
  <p>
    Budeš si přát, aby most ve vesnici opět stál <a class="rozcestník" href="../638"><b>638</b></a>
  </p>
  <p>
    Budeš si přát, aby rybář obživl <a class="rozcestník" href="../669"><b>669</b></a>
  </p>
  <p>
    Budeš si přát, aby ses ocitnul na druhém břehu <a class="rozcestník" href="../684"><b>684</b></a>
  </p>
  <p>
    Budeš si přát, abys žil dlouho a šťastně <a class="rozcestník" href="../658"><b>658</b></a>
  </p>
  <p>
    Nebudeš si přát nic a rybku zabiješ a sníš <a class="rozcestník" href="../702"><b>702</b></a>
  </p>
  <p>
    Nebudeš si přát nic a hodíš rybku zpátky <a class="rozcestník" href="../659"><b>659</b></a>
  </p>
</div>
<img src="/images/o-norikovi/zlata-rybka.png" alt="Zlatá rybka" class="doprovodný-obrázek">