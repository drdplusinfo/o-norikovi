<div class="o-norikovi">
  <p>Jak tak bloudíš mezi stromy, napadá tě zajímavá myšlenka - nešla by cesta nějak značit? Někdo určitě správnou cestu
    přes les zná. Kdyby ten člověk nebyl sobec, vzal by třeba zelenou barvu, šel přes les a na každý strom po cestě
    namaloval tečku. Představil sis toho mizeru, který to neudělal, a v duchu mu pohrozil pěstí. Tvoje představa
    pokrčila rameny a řekla:
  </p>
  <p>„Ale zelené puntíky byv lese nebyly mezi listím vidět...“„Nevymlouvej se!“ odvětil jsi příkře. „Tak by to mohla být
    červená. Nebo žlutá.“
  </p>
  <p>
    „A co na podzim,“ nedal se obličej ve tvé mysli, „to jsou listy barevné.“
  </p>
  <p>„Tak modrá, to je snad jedno, ne?“</p>
  <p>„A nepletla by se s borůvkama?“</p>
  <p>Chtěl jsi poznamenat něco o tom, že borůvky nerostou na stromech, ale pak tě napadl lepší argument:
  </p>
  <p>
    „Taky bys to mohl celé olemovat bílou. Pak by to mohla být jakákoliv barva.“
  </p>
  <p>„Hmmm...“ ušklíbla se představa, „už to vidím. Jak by asi vypadal les, kde je na každém druhém stromě nějaká taková
    značka?“
  </p>
  <p>Už tě rozhovor s tím potměšilcem nebaví. Chtěl jsi jeho tvář zahnat, ale pak sis uvědomil, že když je to tvoje
    představa, tak ji můžeš klidně ovládat. No počkej! Soustředil ses na ni...
  </p>
  <p>„Tedy,“ řekla najednou, „a nezdá se ti, že když nasadíš prase na lopatu, tak pět pařezů vyskočí?“
  </p>
  <p>„Ty jsi ale blbý,“ pomyslel sis spokojeně, definitivně vyhnal individuum z mysli a vrátil se do reality. Teprve teď
    sis všiml, že už nějakou dobu jdeš po cestičce. A támhle daleko vpředu, to světlé místo, je to paseka nebo už snad
    konec lesa?
  </p>
  <p>
    Je to paseka <a class="rozcestník" href="../374"><b>374</b></a>
  </p>
  <p>
    Je to konec lesa <a class="rozcestník" href="../339"><b>339</b></a>
  </p>
</div>
