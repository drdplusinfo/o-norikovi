<div class="calibre">
  <p><b>811</b></p>
  <p class="block_323"><span class="text_6">„Zlá věc, poutníku,“ pokýval smutně hlavou gardista, „zlá, nicméně v našich krajích poměrně běžná. Za městem se usadil drak. A chce, abychom mu každý měsíc posílali, jak jinak, abychom mu posílali jednu krásnou pannu. Jinak prý zpustoší město i okolí.“ „Doufám, že jste na to vydírání nepřistoupili?“ zhrozil ses. Muž sklopil zahanbeně zrak.</span>
  </p>
  <p class="block_193"><span class="text_6">„A co na to vaše krásné panny?“ otázal ses.</span></p>
  <p class="block_323"><span class="text_6">„Těch se na názor nikdo neptal,“ pokrčil rameny. „Král se rozhodl, že nebude riskovat osud celé země. Ber to tak, že ty dívky vlastně konají velkou službu své vlasti,“ dodal nepřesvědčivě, když viděl pohoršený výraz tvé tváře.</span>
  </p>
  <p class="block_323"><span class="text_6">„Ach tak, necitelný despota, pro kterého život jednoho poddaného nic neznamená...“ nechal ses unést, ale strážník tě zadržel: „Mlč, neboť nevíš, co říkáš, cizince! Věz, že král sám tomu řešení není rád. Všechny krásné panny ve městě metaly losem</span>
  </p>
  <p class="block_323"><span class="text_6">o<span class="tab">      </span>pořadí na drakově jídelníčku... i jeho dcera, Její Výsost prin</span><span class="text_6">cezna Jahůdka. A los jí určil třinácté místo.“</span>
  </p>
  <p class="block_16"><span class="text_6">„Chudinka," pokýval jsi chápavě hlavou, „tak to už jí zbývá sotva rok života."„Kdepak rok,“ zavrtěl hlavou strážný, „poslední měsíc. Zítra časně ráno si drak přiletí pro dvanáctou dívku. Tak, tak, cizince, již rok naše město drak sužuje.“</span>
  </p>
  <p class="block_16"><span class="text_6">„A to se nenajde nikdo, vůbec nikdo, kdo by vás draka zbavil? Nějaký hrdina nebo tak něco?“</span>
  </p>
  <p class="block_16"><span class="text_6">„Jeho Veličenstvo král sice vypsal odměnu tři pytle zlaťáků tomu, kdo nás draka zbaví, ale pokud si vzpomínám, tak se o to zatím nikdo nepokusil. Pokud chceš slyšet můj názor,“ naklonil se strážný blíž k tobě a ztlumil hlas, „tak ti opravdoví hrdinové vyčkávají a objeví se až tak někdy koncem příštího měsíce. To král určitě zvýší odměnu. Někteří tvrdí, že prý klidně půjde cena až na půl království a ruku princezny k tomu.“</span>
  </p>
  <p class="block_17"><span class="text_6">„A když se ani pak nikdo neobjeví?"</span></p>
  <p class="block_16"><span class="text_6">„No,“ poškrábal se rozpačitě ve vousech strážný, „vem to z té lepší stránky. Co by chudinku Jahůdku čekalo? Nudný život po boku nějakého tlustého starého šlechtice... Víš, ono to pro ni vlastně není tak špatné, je sice ve smrtelném nebezpečí, ale zase na druhou stranu má šanci dostat za muže nějakého toho svalovce, který ji zachrání. No jo, zatím jsou ale odměnou tři pytle zlaťáků. Ne že bych neměl ta malá žlutá kolečka rád, ale riskovat kvůli nim život? Nevím, nevím...“</span>
  </p>
  <p class="block_16"><span class="text_6">„Říkal jsi - malá žlutá kolečka?“ zbystřil jsi. „No jo, máš pravdu,“ zavýskl jsi a potřásl překvapenému strážnému rukou, „děkuji ti, opravdu jsi mi moc pomohl.“ <a href="../813"><b>782</b></a></span>
  </p>
</div>